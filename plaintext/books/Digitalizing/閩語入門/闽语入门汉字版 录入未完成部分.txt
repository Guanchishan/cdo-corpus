第八課 務閒請過來坐
1.請入來坐吧，李太太！
2.汝只莽毛閒，伓中再吵擾汝囉。
1.毛介涉，乇，將不多都𩔗好了，請入，請入。
2.好，好！——我石聽講搬厝頭就疼，野纒絆。
1.儂家毛儘価乇，𩔗起來故野務好。吃茶吧！
2.伓中囉。汝只莽毛閒。⿰亻第使故只莽客气。
1.毛世乇，儂家自家也剝吃。
2.汝伲囝哥哩？陳先生帶出去啦？
1.毛囉，禮睏。伓是儂家俤那務閒坐伿塊吃石杯清靜其茶呵。
2.務伲囝石日是野毛閒。伊各𠆧幾𡻕了吓？
1.大其只隻是長步囝到八月底足五𡻕。細其諸娘囝到年底才足四𡻕。
2.伊各𠆧⿰亻鞋⿰亻常怨家儥？
1.故野務好。諸𠆧仔比較靜伲仔。只長步囝真活着。鉄石呌汝當儥帶。
2.平常長步仔是比諸𠆧仔賤伲仔。
1.儂家鉄石毛看見過學伊只莽賤作其伲囝。我頃頃才擗伊客調乇捆起，那使伲鼓伊仅抬出來。拍拉到滿是世都是。
2.哎呀，伲囝都是總款。
1.儂家才趁外頭擗伊拖入來，目睭拍眨石下。伊仅走出外頭去客調。
2.只𡻕數其伲仔毛石隻伓是總款。桌懸頂總那講石件乇都毛能獃放，汝石放，伓是破，就是拍毛啊。不過，再過石两年就⿰亻鞋差伲仔。
1.汝伲仔哥細其時候是伓是也伓肯食乇。
2.正是呵。頓頓都着我自家試伊吃，伊食入去，仅吐出來。
1.毛鄭。每回我試伊，伊就擗我手挰開。
2.汝⿰亻鞋仈我到尾將做。我餓伊石頓。毛乞伊食。第二回伊就毛敢呵。伊肯食呵。
1.汝故那傼我毛試過啦？務呵！伊故是伓肯食。非着等到汝飰都吃完。碗也洗清楚。仱伊起首呌腹腦空囉。汝伓做乞伊食。伊就啼毛歇。
2.仱汝將做哩？
1.汝假使毛⿰亻席伊，伊⿰亻鞋啼到汝世乇代計都做儥落。伊郎爸仅儥捨伊總款啼，仱仅着做乇乞伊食。故此⿰亻鞋做到佫㑽日都是毛閒其。
2.儂家厝裡故底也是總款。儂家先生是教書其。轉厝仅着讀書，仅着冩乇，結果給伊囝吵到書也讀儥入，乇也冩儥出。野代，伓是也務好。
1.汝各𠆧伲囝大呵了。總算苦過頭了。
2.故未嚟。一時務一時其問題。等到伲囝大呵汝就仈囉。
1.諸𠆧囝真像好帶伲仔。
2.其實都石樣。諸𠆧囝嬌，欲啼，毛長步囝許莽臭硬。
1.也毛長步囝許莽賤作，就好得価囉。汝伓白呵。石日就只衣裳總着換好幾身，拉傞到洗都洗儥傝。
2.毛鄭。諸𠆧囝是傝洁伲仔，也毛長步囝許莽頑。不過汝等伊再大伲仔，就只𧚔衣裳就着去汝石堂家尾，野貴呀！
1.哈哈。我都儥記儂家做細其時候伓是也是總款。
2.故此我講汝着心放寬伲仔，今日替仔俤做奴隸將來趁伊各𠆧身上才有福享。——哇吓，三㸃三字了。我着轉厝去做飰囉。謝謝汝其茶。
1.毛客氣，務閒請過來坐。

9.
嘿，老王吓，汝去俤那吓？⿰亻鞋躃到只莽惑吓？
我去買影戲票，伓早仂囝去，驚伊買儥着吓。今旦𠆧一定儘擠。我驚到⿰亻許塊毛票吓。
等石下，我也剝去，是世乇影戲吓。⿰亻鞋好儥？
是歐洲其片。報紙懸頂講，只片是今年暝第一好其影戲。𠆧𠆧都着禮攀講只隻片，毛石隻𠆧伓講只石隻片好。
只隻影戲是講世乇故代吓？
吓……是講石隻鄉下其醫生脈石隻怪病其故代吥。
⿰亻許，毛世乇務趣吥。
未哩，未哩，許隻鄉下醫生儘後生，伊毛世乇經驗。當伊想伊已經仈只病是世乇病其時候，伊就躃去石隻當地其儘務名其醫生厝入，共只隻醫生講只井水吓，入勢務毒，務傳染病。伓中再吃許隻井入勢其水囉，許隻務名其醫生聽石下，講：“汝只隻後生囝儥仈講其世乇話，井水將⿰亻鞋務毒？快快轉厝再讀幾年其書吓！毛攖禮講世乇井水務毒囉。
到尾哩？
到尾吓，只隻務名其醫生病倒去。起頭先伊故那傼毛介涉，就毛察伊，也毛吃藥，以後吓，伊大病吓。病其更厲害去，石身見覺弱【時噻，並且發燒發到儘懸。結果哩，伊老媽躃去請許隻後生其醫生來替伊脈。
仱我⿰亻鞋仈囉。
汝仈世乇？
許隻老醫生也乞只井水毒去，是伓是。
正是囉。
我看只影戲毛獃，我共汝齊去，我也剝看。
我各𠆧剝買兩張票看場“鄉下醫生”。
對不住吓，票都賣完去囉。
我就是驚⿰亻鞋買儥着票。
毛介涉，儂家伓是⿰亻鞋仈只故代了吓？故看做世名？

10.
昨暝气象報告伓是講今旦天⿰亻鞋晴吓，將講故禮蕩雨？
未哩，故早哩！汝毛看只久雨蕩其只莽大，伓着勢下真天就晴去。
福州伿塊天都是總款啦？
福州近海，故此是海洋气候。夏天故然熱仂囝，蕩石下晡時，就涼落來去，冬天也儥凊，透俤毛蕩過雪。春秋兩季第一俊。
⿰亻許囉，凊天厝入使伓使起火哩？
儘少，平常諸娘𠆧或且老依婆驚凊。石𠆧手入抱石隻火籠烘手。如果實在凊，⿰亻許就燒石隻炭盆就夠熱囉。
務毛𠆧厝入使火爐？
毛，伿塊煤少，樹価，故此炭便宜。
聽講福州伿塊儘稠做風台，務毛只代吓？
風台年年務，靠海近總是難免。風台做起來，⿰亻許是野厲害吓。風透到囫圇只牆瓦頂都乞吹飛去。樹哩，含根都乞拔出來，吹到幾入遠去。
唉哈，⿰亻許囉。每回做風台，厝總着塌大幾座，𠆧也着死大幾隻囉。
伓是其，何勢許幾隻，伓着勢倒百幾所。死成百𠆧，江入勢船也儥仈⿰亻鞋乞摔破偌𠐦？
⿰亻許囉，福州𠆧聽講做風台應該野驚吓。
也毛世乇，大家𠆧也慣去了。風台做石下，俟入就是做大水。我故⿰亻鞋記其做細時候，石做大水，我就儘歡喜，我坐着石隻大柴盆入勢浮到街中【扒船客調，遐辰候見覺野務趣，伓是野務好。
其實野危險吓，毛細膩，逿落去⿰亻鞋乞大水湧去。
伓是其，汝聽！外頭世乇⿰亻鞋呼呼呌吓？
我出去覷石下。唉呀！將講門挰儥開吓？
仱死囉，儂家着禮講做風台，講講到，講風台做起來囉。
仱將做哩？
企重汝趕緊替我擗㦿門都關緊，掏閂閂乞閂起。
唉呀！花盆逞架架懸頂摔落來囉。
仱毛察花盆囉，厝⿰亻鞋保就儘好囉。唉呀，汝看我骹踏車也乞吹走去囉。

11.
林唉，建華旅館吧？
許正是，討俤𠆧吓？
林我討許文華先生講話。
許吓，許先生住着一百零二號房間，我乞汝接過。
林是伓是文華兄吓？
許正是，汝是俤位吓？
林儂家是林建宇。
許吓，建宇兄野𣆯毛見了吓，汝務接着我其批毛？
林前兩日就接着了，將其，汝也候務閒，儂家打算來看汝。
許毛敢當，毛敢當。儂家是閒𠆧，故是儂家來看汝吧！
林⿰亻許，我就毛共汝客气，就䞷伿塊等汝囉。
許趁我旅館去汝公代房將行吓？
林汝趁旅館出來以後，就向右行，行到頭石隻街口就務石隻公共汽車站，汝着搭七號其車，一直坐到南街落車。
許汝公司門牌偌𠐦號吓？
林兩百卌三號。汝石落車，再向前行，過石條街，就⿰亻鞋看見石隻大招牌。懸頂冩禮“南華貿易公司”。
許好，好，儂家此刻就來。
林慢哩，慢哩。汝伓中趁公司其正門入來。華南公司其左邊是石隻書店。書店其間壁故務石隻門。才是兩百卌三號，我辦公室着三樓，樓梯儘伓好行。汝故是搭電梯上來吧！三百零一號就着電梯其對對面。
許好好，儂家就來囉。
林記定定，着搭七號其車，伓中搭鄭吓。
許儥，儥，等石下見。
林吓，許先生，只回務逿四五年毛見了吧？
許伓是其，足足務五年囉！
林將講，汝最近瘦野価吓吥。着街中觕角汝都儥認去囉。
許故底我恰肥。行路都⿰亻鞋惑，仱石身儘輕鬆，做代計也便當其価。
林⿰亻許也很好。我接着汝批，就約好中山中學其王校長今晡齊吃齋。先共汝兩位再紹石下，以後石堆做代計，大家都務石下照應。
許野對不住汝。乞汝添只莽価麻煩。
林毛世乇。只莽熟其朋友，故客气做世名。
許儂家想問汝看，伿塊厝⿰亻鞋好討儥？
林汝單身哥石隻𠆧絕對毛問題，汝剝討世乇式其厝？
許一間臥房，一間書房，就夠了。汝看大概着務偌𠐦錢？
林總款，汝那使着𠆧厝入勢分租兩間房入就可以囉。石月也那是三四十塊總款。
許⿰亻許野好。伓是話，我自家故着買家私。吃其問題將解決哩？
林汝可以做石下，吃、住都包着⿰亻許塊吥。不過汝第一好着學堂附近討，將來去齊才方便。
許⿰亻鞋，毛鄭，我明旦早頭就去討。
林時間將不多囉。儂家行吧。伓中讓王校長去⿰亻許塊等儂家。
許行。

12.
林吓，王校長，汝等野𣆯了吧？只辰侯街中剋到毛能獃吓。
王毛，毛，我寢寢才到。
林儂家乞汝再紹石下。只位就是下季來汝齋入教書其許先生。
王吓，野好，野好，許先生面候到其吓？
許今旦才到。本俤打算明旦到學堂來看汝，到尾林先生講伊已經約汝今晡齊吃暝。
王林先生𠆧儘好，伊幫助儂家學堂做儘価代計。
林老朋友，伓中提頭講客气話。儂家先坐落來再攀講吧。
夥計三位先生吃世乇吓？
林（對許）汝䞷外國只莽価年，應該都毛塊吃中國菜吧？
許中國菜着美國到處都務，福州菜當真野𣆯毛吃囉。
林⿰亻許，儂家今晡完全吃福州菜，如何？王校長？
王好吓！儂家世乇都⿰亻鞋吃。
林（對夥計）石碗豆腐蠣其湯，石碗紅米雞，石碗蚌，故務世乇吓？
夥計再來石碗魚——五柳居，何如？
林毛鄭！汝先上幾隻冷盤，來配酒，學世乇蚶囉，香油蝦囉，鹵雞肝朎，雞翼囉，務毛？
夥計都務。吃世乇酒呀？先生！
林許先生，王校長，汝各𠆧講吃世乇酒。
王隨便，儂家儥吃酒，世乇酒對儂家都石樣。
林⿰亻許就來石瓶黃酒吧！
許王校長，現在齋入務偌𠐦學生吓？
王五百左右，初中三百幾，高中二百幾。
許⿰亻許，儥少吥！
王比起公立學校是少仂囝，儂家伿塊入學考試比較艱難。入來以後，假使期考時候，國、英、算三門課，務石門儥及格就毛得升班，務兩門儥及格就着請伊轉學。
林文華，汝看是伓是恰過嚴？我囝差仂囝毛入䞷⿰亻許塊讀落去。
王毛聽伊其喙，伊大少爺回回都是考頭名，第二其也考取初中一年級。
許嚴仂囝好，目前各學校其程度都慢慢勢降低吓。私立學堂應當維持石隻標凖才是。王校長，請問伿塊學生其英文程度將其？
王汝⿰亻鞋仈了吓，儂家福州𠆧對於英文其發音見覺最艱難，文法顛到容易，故此冩字，造句，作文都毛問題。石到講話是石隻都務福州腔。才問題非着解決不可。希望許先生下季着只石方面多做仂囝工夫。
許儂家一定⿰亻鞋儘量想辦法。希望可以着石年以內做仂囝成績出來。
林毛問題，文華，伊⿰亻鞋請儘価種其中國方言，復⿰亻鞋講四五種其外國話，着美國仅研究，只莽価年其語言學，一定⿰亻鞋做其到。
許汝伓中先替儂家講大話，教石下慢再講儂家也見覺發音學習語言最重要其石部分。發音儥凖，講石下半前日𠆧都儥⿰亻鞋意，故學語言做世名。
王毛鄭。聽講故底務石隻日本𠆧着英國獲英文演講，講石下半前日，別𠆧故那傼伊講其是日本話。哈哈。
林再吃石杯酒吧，王校長，汝將講吃酒，汝吃配哩？噢！箸！汝毛箸啦？野㿃。伿塊，伿塊，箸，調羹，碟囝，豉油，醋。企重，企重，來，幹石杯。許先生，老林，許林，乾杯！

13.
今旦石早頭日頭就出許莽大。𠆧⿰亻鞋見覺爽快石下。
也着晴石下囉。街中漬漬濫俤𠆧愛出去買乇吓。
聽講番囝其救主誕此刻剝到囉，福州伿塊奉教其𠆧⿰亻鞋価儥？
倉前山許邊比較価仂囝。故底番囝來福州都是住着倉前山。教⿰亻鞋中學囉，大學囉。奉教堂囉。差不多都着許石塊。
倉前山離城入務偌遠吓？
毛儘遠，也那是幾入其道，坐車囝或且三輪車也那是其㸃把鐘。
城入務毛奉教堂哩？
那務石兩隻，故務幾隻都着南台。青年⿰亻鞋也着⿰亻許塊，故務着鼓山山骹⿰亻許塊務石所大學也是教⿰亻鞋辦其。
忿款講，來福州其番囝伓是牧師就是教書其囉？
伓啻囉。除去伊各𠆧故務做生意其，學世乇洋行囉，船公司囉，亞細亞洋油公司囉，故此，汝看，福州其番囝也儥少吓。
務毛𠆧奉天主教吓？
儘少。就是奉耶穌教其也毛儘価。福州𠆧多半故是相信佛教，如來佛、觀世音菩薩。
信佛教其𠆧每年務毛慶祝佛誕哩？
務，福州𠆧信儘価種其神。務時候着街中汝⿰亻鞋看見迎神迎到儘鬧熱吓。
⿰亻許囉，過年過節哩！
⿰亻許故打使講。過年過節是儂家中國其風俗習慣，毛乇⿰亻鞋比其過，尤其是五月節着儂家福州伿塊，因為靠海，仅務閩江趁懸頂落下，扒龍船儘去鬧熱。
吓！正是。我故底務聽講過幾回。只龍船到俤世乇式吓？
噢，大其務三四丈長。不過儘窄。也那是其三四尺寬，船頭是石隻龍頭。船尾是石隻龍尾。中當【匝是龍身。其金金紅紅勢儘去好看。
船身只莽窄，⿰亻許儥坐幾隻𠆧囉！
儥少吓！卄把三十只都⿰亻鞋坐其落。扒船其𠆧那𧚔石條褲郎稚。石𠆧手入掏石把短其槳，分兩排，坐着船兩邊，船尾另外務石隻𠆧掏舵，船頭懸頂坐三四隻𠆧打鑼鼓。咚咚啨、咚咚啨其打，扒船其𠆧時石隻，就憑只鑼鼓㸃扒。着比賽其時候，俤條船贏去，船頭懸頂其𠆧就放炮仗砰砰閛閛開心慶祝。
總款講，我明年暝其五月節，我一定着來福州過！

14.
1.只石大群其𠆧圍着⿰亻許塊做世名吓。
2.王厝諸𠆧囝出閣，劉厝長步囝討親只兩厝都是大厝。故此文家圓伿塊，看鬧熱。
1.只幫𠆧結婚比故底簡單得価囉。
2.⿰亻許着看是着世乇地方。閩東𠆧辦喜代總是着辦幾桌酒，請親戚朋友來吃喜酒，才算是務意力。

1.水井許“井”字吓，提挺查看是井字。倒彈橫過來看也是井字。顛倒頭或且打轉頭看故是井字。⿰亻鞋務趣儥？
2.扳轉入過來哩？
1.假使務能獃扳轉入過來，也是石隻井字。
2.⿰亻許儘容易，那使把紙扳轉過來朝光？石下，就⿰亻鞋使了吓！

1.汝共我講看俤那儥爽快？
2.頭痛，務時候眩，早頭起來提頭哈䶑，哈毛歇。
1.睡眠⿰亻鞋好儥？
2.根本毛得睏，石晡起來去糞坑厝兩三頭。務時候寢寢才斜依石下，嗽石下，仅乞嗽清醒。
1.汝大概是受仂囝寒去，我乞汝開一張藥方搯石下就好囉。
2.世乇？我病儥重啦？儥死啦？


1.頭額起仂囝。再向旁邊傾仂囝。
2.向俤石邊去？
1.向左仂囝，可以囉！可以囉，喙卯上吓，目睭掰大仂仂囝，往只邊看。
2.快仂囝務能獃毛，我實在毛耐煩啦！
1.此刻就完。心間挺仂囝。面再往左邊車仂仂囝，好落！就總款，伓中定動，攝啦！
2.嘩哈！當真想儥到攝一張相，⿰亻鞋受只大其罪，𩩍都坐疼去！

15.
（一）偷躲齋
齋禮先生拍電話來講，儂家伲囝今旦仅偷躲齋去。
毛囉，我自家親身送伊入其課堂。將講故⿰亻鞋偷躲齋？
先生講，汝前骹行去，伊後骹就走出去囉。
真真野做愆去！

（二）“搬架”共“半價”
汝看對面街剃頭店務搬架。
當真其吓？我頭髮討侁長吓，也着剪囉。
噫！汝脰骨拔許莽長看世乇噢？
汝伓是講對面剃頭店半價吓，牌牌着俤那？我將講都儥看見？
哈哈，𠆧是講對面街剃頭店入勢務“搬架”，⿰亻鞋曉聽儥？
劃得是，我才禮想汝目睭⿰亻鞋只好，對面街店禮壁懸頂掛其字都⿰亻鞋看見。

（三）摘荔枝
細膩仂囝吓，伓中跋落來吓！
儥去囉。汝臂椅掇過來，徛上去。等我爬上樹，汝仱扶我囇就可以囉。行。
慢囇，我去掏石隻箂箂貯荔枝。
（着樹懸頂）仱汝再托我囇，就夠懸囉。
汝先摘石粒落來，乞我試看⿰亻鞋甜儥。
讓我先嘗石粒看看。誒耶，野甜吓！汝臂箂箂貯凸過來。
我兩邊手着禮托汝，將務能獃去掏箂箂？汝那挌地兜等囇我來拾。汝先掏乞我嘗囇吧。
只粒仅紅仅大。接着吓，我擲啦。
吓，是野甜。比龍眼故禮甜。汁野価。
誒耶，我骹乞樹枒夾去囉。汝快快乞我搬囇。
好囉，細膩耶，伓中爬恰懸去吓，假使跋落來摔傷就儥值囉。
儥去囉。我力气儘大，就是骹毛處踏。手抓着樹枒懸頂也不至逿落來！
細膩去細膩去！
……吓！

第十五課（四）親家舅
今旦日中務石位𠆧客來討汝，我告訴伊講汝各𠆧出城去，着到半暝才轉來。九㸃以後伊仅來石回……
是俤𠆧？⿰亻鞋仈儥？
我問伊，伊毛應，𠆧⿰亻鞋做矮矮鳥鳥勢。頭髮仅長仅亂，講話仅大聲仅毛清楚。我石問汝，伊連應都伓應就車去。
我⿰亻鞋仈是俤𠆧囉。除去我其親家舅，毛別𠆧。
汝其親家舅吓，野對不住，野對不住。
安安心。毛要緊。伊務只怪，𠆧並儥獃。儘臒，仂囝都儥歞。就是讀書讀太価吓，務仂暗胮。
汝拍石隻電話乞伊吧，伊𠆧連禮來兩頭，一定務世乇緊急其代計。
毛塊討，連伊住着俤那都毛𠆧仈。腹佬空吓，就來我厝討飰討酒。吃到高興吓就起手唱歌。聲音仅儥好聽，⿰亻鞋做師師勢。伓是其話，就是椅條抱起來跳舞。由客廳跳到飰廳，由飰廳跳入灶前，看見灶前桌懸頂務現成其配，拈起就吃。務其時候，雞骨⿰亻鞋zoe石地兜都是。鉄石是毛法惹伊唉。
